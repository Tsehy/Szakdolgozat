Dobókockák alakjának meghatározása diszkrét eloszlásokhoz

A hagyományos 6 oldalú dobókockák mellett egyre népszerűbbek a szerepjátékokban gyakran használt többoldalú dobókockák (a dobótest pontosabb megfogalmazás lenne, de az egyszerűség kedvéért kockának hívjuk ezeket is).
Ezek a kockák a platóni testek alakjait veszik fel, mert ezeknek a testeknek a geometriájuk miatt eldobás során egyforma eséllyel esnek valamelyik oldalukra. Ennek köszönhetően rengeteg társasjáték tud érdekesebb játékmenetet biztosítani, mivel nincsenek annyira lekorlátozva a dobható értékekkel.
Mindez ellenére gyakran találkozik az ember olyan szituációkkal, hogy a játék mechanikája le van korlátozva a hagyományos dobókockákra, vagy esetleg több kockával kell egyszerre dobni, ezzel változtatva minimálisan a dobások eloszlását. Ilyen esetekben a dobások során a várható érték mindig a mintatartomány közepe lesz, és minél több dobókockával kényszerül dobni a játékos, annál nehezebb lesz „jó” kimenetelű dobást elérni.
A szerepjátékokban ennél lényegesen jobb a helyzet, mivel nem csak hat oldalú kockákat használhatnak a játékosok, így érhetnek el olyan eloszlásokat, amelyet csak hagyományos kockákkal szinte lehetetlen elérni. Ezekhez az elosztásokhoz pedig létezhet egy olyan test, amely önmagában azt az eloszlást tudja mutatni. Az ilyen különféle testek meghatározása kiküszöbölheti ezeket a játéktervezési hibákat. 
A másik probléma pedig az n-oldalú testek meghatározása, amely levezethető az előző problémából. Itt az eloszlás egyszerűbben megadható, mert mindig egyenletes eloszlásról van szó. Erre létezik egy módszer, amellyel lehet például 13 oldalú kockát szimulálni: addig kell dobni egy 20 oldalú dobókockával, amíg 13-at, vagy kisebb értéket nem dobunk. Ez a megoldás egyszerű, de nem kielégítő.
A dolgozat ezeknek a problémáknak a matematikai megközelítésével foglalkozik, hogyan érdemes ezeket az alakzatokat leírni, és hogyan lehet egy adott eloszláshoz a hozzá tartozó testet megtalálni. A kockadobástok eredményeit szimulációk segítségével fogjuk meghatározni. Továbbá az is érdekes lehet, hogy egy eloszláshoz hány különböző dobótest létezik.
